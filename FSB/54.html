<div class="book"><h1>Första brevet till Timoteus</h1>
  <div class="chapter" id='1'><h2>Kapitel 1</h2>
   <div class="verse"><i>1</i>Paulus, Kristus Jesus apostel, utsedd av Gud, vår Frälsare och Kristus Jesus, vårt hopp,</div>
   <div class="verse"><i>2</i>hälsar Timoteus, sin äkta son i tron. Nåd, medlidande och frid från Gud Fadern och Kristus Jesus, vår Herre!</div>
   <div class="verse"><i>3</i>Jag säger åt dig, precis som när jag reste iväg till Macedonien, att stanna kvar i Efesus och där uppmana några att inte sprida främmande läror</div>
   <div class="verse"><i>4</i>eller lyssna på sagor och släktträd som aldrig tar slut, som ju snarare orsakar gräl om ord än främjar den ordning från Gud som når sin fullbordan genom tron.</div>
   <div class="verse"><i>5</i>Syftet med förmaning är kärlek från ett rent hjärta, ett gott samvete och en oskrymtad tro.</div>
   <div class="verse"><i>6</i>Från dessa saker har några gått vilse och vänt uppmärksamheten till meningslöst prat --</div>
   <div class="verse"><i>7</i>människor som vill vara lärare i lagen, fastän de inte förstår ens vad de själva pratar om, eller vad de saker är som de pratar om med sådan säkerhet.</div>
   <div class="verse"><i>8</i>Men vi vet att lagen är bra, om man använder den som lagen ska användas,</div>
   <div class="verse"><i>9</i>och om man förstår detta: att lagen inte är till för rättfärdiga människor, utan för dem som bryter mot lag och myndighet, för ogudaktiga och syndare, oheliga och oandliga människor, fadermördare och modermördare, för människomördare,</div>
   <div class="verse"><i>10</i>för dem som bedriver otukt och onaturliga sexuella synder, för dem som är människohandlare, lögnare, menedare eller något annat som strider mot den sunda läran --</div>
   <div class="verse"><i>11</i>detta i enlighet med det evangelium om den salige Gudens härlighet, som jag har blivit betrodd med.</div>
   <div class="verse"><i>12</i>Vår Herre Kristus Jesus, som har gett mig kraft, tackar jag för att han har tagit mig i sin tjänst och ansett att jag är pålitlig,</div>
   <div class="verse"><i>13</i>jag som tidigare var en hädare och förföljare och våldsverkare. Men medlidande visades mig, eftersom jag inte visste bättre, när jag i min otro handlade så.</div>
   <div class="verse"><i>14</i>Vår Herres nåd blev så mycket mer rik, tillsammans med tron och kärleken i Kristus Jesus.</div>
   <div class="verse"><i>15</i>Det är ett fast ord och i allt värt att ta emot, att Kristus Jesus har kommit i världen för att rädda syndare, bland vilka jag är den värsta.</div>
   <div class="verse"><i>16</i>Men medlidande visades mig just för att Kristus Jesus främst skulle visa på mig allt sitt tålamod och låta mig bli ett första exempel på dem som skulle tro på honom och vinna evigt liv.</div>
   <div class="verse"><i>17</i>Evigheternas kung, den odödliga, osynliga, enda Guden, ska ha ära och pris i evigheternas evigheter! Amen.</div>
   <div class="verse"><i>18</i>Jag ålägger dig att förmana dem så, min son Timoteus, i enlighet med de profetior som en gång uttalades över dig. Kämpa i kraft av dem den goda kampen,</div>
   <div class="verse"><i>19</i>utrustad med tro och ett gott samvete. Detta har visserligen vissa kastat bort, men genom det har de förlorat tron.</div>
   <div class="verse"><i>20</i>Till dem hör Hymeneus och Alexander, som jag har överlämnat åt Satan, för att de ska bli straffade så att de inte längre förolämpar.</div>
  </div>
  <div class="chapter" id='2'><h2>Kapitel 2</h2>
   <div class="verse"><i>1</i>Så uppmanar jag nu framför allt att man ska be, åkalla, ropa till och tacka Gud för alla människor,</div>
   <div class="verse"><i>2</i>för kungar och all överhet, så att vi kan leva ett lugnt och stilla liv på ett i allt gudfruktigt och värdigt sätt.</div>
   <div class="verse"><i>3</i>Sådant är gott och behagligt inför Gud, vår Frälsare,</div>
   <div class="verse"><i>4</i>som vill att alla människor ska bli räddade och komma till kunskap om sanningen.</div>
   <div class="verse"><i>5</i>För en enda är Gud och en enda är medlare mellan Gud och människor: en människa, Kristus Jesus,</div>
   <div class="verse"><i>6</i>han som gav sig själv som lösen för alla, och vittnesbördet skulle avläggas när tiden var inne.</div>
   <div class="verse"><i>7</i>Själv har jag blivit satt till att vara dess utropare och apostel - det säger jag med sanning, jag ljuger inte - ja, till att i tro och sanning vara en lärare för hedningar.</div>
   <div class="verse"><i>8</i>Jag vill alltså att männen överallt ska be, så att de fria från ilska och gräl lyfter upp heliga händer.</div>
   <div class="verse"><i>9</i>På samma sätt vill jag att kvinnorna ska uppträda i anständig klädsel, att de blygsamt och anständigt smycker sig, inte med hårflätningar och guld eller pärlor eller dyrbara kläder,</div>
   <div class="verse"><i>10</i>utan med goda gärningar, som passar kvinnor som vill räknas som gudfruktiga.</div>
   <div class="verse"><i>11</i>Kvinnan ska i stillhet låta sig undervisas och helt underordna sig.</div>
   <div class="verse"><i>12</i>Däremot tillåter jag inte att en kvinna själv uppträder som lärare eller bestämmer över sin man. Dessutom ska hon leva i stillhet.</div>
   <div class="verse"><i>13</i>Adam blev ju skapad först och sedan Eva.</div>
   <div class="verse"><i>14</i>Adam blev inte bedragen, men kvinnan blev grundligt bedragen och förleddes till överträdelse.</div>
   <div class="verse"><i>15</i>Kvinnan ska dock genom att ta hand om sina barn bli räddad, om hon håller fast vid tro och kärlek och helgelse på ett anständigt sätt.</div>
  </div>
  <div class="chapter" id='3'><h2>Kapitel 3</h2>
   <div class="verse"><i>1</i>Det är sant att om någon vill ha en församlingsföreståndares befattning, så vill han ha en bra uppgift.</div>
   <div class="verse"><i>2</i>En församlingsföreståndare ska därför vara oförvitlig. Han ska vara en enda kvinnas man, nykter och behärskad, vänlig i sitt sätt, gästvänlig, bra på att undervisa,</div>
   <div class="verse"><i>3</i>inte beroende av vin, inte våldsam, utan snäll, inte stridslysten, fri från girighet.</div>
   <div class="verse"><i>4</i>Han ska ta väl hand om sitt eget hus och få sina barn att lyda, med all värdighet.</div>
   <div class="verse"><i>5</i>Hur kan de som inte kan ta hand om sitt eget hus ta hand om Guds församling?</div>
   <div class="verse"><i>6</i>Han ska inte vara nyligen troende, för att han inte ska bli bländad av stolthet och falla under djävulens dom.</div>
   <div class="verse"><i>7</i>Han ska också ha bra vittnesbörd från utomstående, så att han inte utsättas för skam och faller i djävulens fälla.</div>
   <div class="verse"><i>8</i>Församlingstjänarna måste också uppföra sig värdigt, inte vara hycklande, inte dricka mycket vin, inte jaga efter orättvis vinst.</div>
   <div class="verse"><i>9</i>de måste ha trons hemlighet i ett rent samvete.</div>
   <div class="verse"><i>10</i>Men också dessa ska först prövas. Efter det ska de, om de befinns oförvitliga, få tjäna församlingen.</div>
   <div class="verse"><i>11</i>Är det kvinnor, så måste dessa också uppföra sig värdigt, inte sprida skvaller, men vara nyktra och trofasta i allt.</div>
   <div class="verse"><i>12</i>En församlingstjänare ska vara en enda kvinnas man. Han ska ta hand om sina barn och ta väl hand om sitt hus.</div>
   <div class="verse"><i>13</i>För de som har gjort ett bra jobb som församlingstjänare, de får en respekterad plats och kan i tron, den tro de har i Kristus Jesus, uppträda med stor frimodighet.</div>
   <div class="verse"><i>14</i>Detta skriver jag till dig, även om jag hoppas att snart komma till dig.</div>
   <div class="verse"><i>15</i>Jag vill nämligen, om jag ändå skulle dröja, att du ska veta hur man ska leva i Guds hus, som ju är den levande Gudens församling, sanningens pelare och grund.</div>
   <div class="verse"><i>16</i>Erkänt stor är gudaktighetens hemlighet: "Han som blev visad i kroppen, rättfärdigad i anden, sedd av änglar, predikad bland hedningarna, trodd i världen, tagen i härligheten."</div>
  </div>
  <div class="chapter" id='4'><h2>Kapitel 4</h2>
   <div class="verse"><i>1</i>Men Anden säger tydligt att i kommande tider ska några avfalla från tron och hålla sig till villoandar och läror från onda andar.</div>
   <div class="verse"><i>2</i>Så ska ske genom lögnpredikanters bedrägeri, människor som i sina egna samveten är brännmärkta som brottslingar,</div>
   <div class="verse"><i>3</i>och som förbjuder äktenskap och vill att man ska avstå från olika mat, som Gud har skapat för att tas emot med tacksägelse av dem som tror och har lärt känna sanningen.</div>
   <div class="verse"><i>4</i>För allt som Gud har skapat är gott och inget är förkastligt, när det tas emot med tacksägelse:</div>
   <div class="verse"><i>5</i>det blir nämligen heligt genom Guds ord och bön.</div>
   <div class="verse"><i>6</i>Om du lägger fram detta för bröderna, så visar du dig som en bra tjänare till Kristus Jesus, då du ju hämtar din näring från trons och den goda lärans ord, den lära som du troget har följt.</div>
   <div class="verse"><i>7</i>Men de oandliga kärringhistorierna ska du slänga bort. Träna dig själv i gudsfruktan.</div>
   <div class="verse"><i>8</i>För lekamlig övning gagnar till litet, men gudsfruktan gagnar till allt. Den har med sig löfte om liv, både för denna tiden och för den som kommer.</div>
   <div class="verse"><i>9</i>Detta är ett fast ord och i allo värt att mottagas.</div>
   <div class="verse"><i>10</i>Ja, för det arbeta och kämpa vi, då vi nu har satt vårt hopp till den levande Guden, honom som är alla människors Frälsare, först och främst deras som tro.</div>
   <div class="verse"><i>11</i>Så ska du befalla och undervisa.</div>
   <div class="verse"><i>12</i>Låt ingen förakta dig för din ungdoms skull. Dessutom ska du för dem som tro bli ett föredöme i tal och i vandel, i kärlek, i tro och i renhet.</div>
   <div class="verse"><i>13</i>Var nitisk i att föreläsa skriften och i att förmana och undervisa, till dess jag kommer.</div>
   <div class="verse"><i>14</i>Försumma inte att vårda den nådegåva som finns i dig och som gavs dig i kraft av profetord, under handpåläggning av de äldste.</div>
   <div class="verse"><i>15</i>Tänk på detta, lev i detta, så att din förkovran blir uppenbar för alla.</div>
   <div class="verse"><i>16</i>Hav akt på dig själv och på din undervisning och håll stadigt ut med det. För om du så gör, räddar du både dig själv och dem som hör dig.</div>
  </div>
  <div class="chapter" id='5'><h2>Kapitel 5</h2>
   <div class="verse"><i>1</i>En äldre man ska du inte tillrättavisa med hårda ord. Du ska tala till honom som till en far. Till yngre män ska du tala som till bröder,</div>
   <div class="verse"><i>2</i>till äldre kvinnor som till mödrar, till yngre kvinnor som till systrar, i all renhet.</div>
   <div class="verse"><i>3</i>Änkor ska du bevisa ära, om de är rätta, värnlösa änkor.</div>
   <div class="verse"><i>4</i>Men om en änka har barn eller barnbarn, då ska i första rummet dessa lära sig att med tillbörlig vördnad ta sig an sina närmaste och så återgälda sina föräldrar vad de är dem skyldiga. För sådant är välbehagligt inför Gud.</div>
   <div class="verse"><i>5</i>En rätt, värnlös änka, som sitter ensam, hon har sitt hopp i Gud och håller ut i bön och åkallan natt och dag.</div>
   <div class="verse"><i>6</i>Men en sådan som bara gör sig goda dagar, hon är död, fastän hon lever. --</div>
   <div class="verse"><i>7</i>Förehåll dem också detta, så att man inte får något att förevita dem.</div>
   <div class="verse"><i>8</i>Men om någon inte drar försorg om sina egna, först och främst om sina närmaste, så har han förnekat sin tro och är värre än en otrogen.</div>
   <div class="verse"><i>9</i>Såsom "församlingsänka" ska ingen annan uppföras än den som är minst sextio år gammal och som har varit bara en mans hustru,</div>
   <div class="verse"><i>10</i>en som har det vittnesbördet om sig, att hon har övat goda gärningar, uppfostrat barn, gett härbärge åt husvilla, tvagit heligas fötter, understött nödlidande, kort sagt, beflitat sig om allt gott verk.</div>
   <div class="verse"><i>11</i>Unga änkor ska du däremot inte anta. För när de har njutit nog av Kristus, vilja de igen gifta sig.</div>
   <div class="verse"><i>12</i>och de är då hemfallna åt dom, eftersom de har brutit sin första tro.</div>
   <div class="verse"><i>13</i>Därtill lära de sig också att vara lättjefulla, i det att de löpa omkring i husen. Ja, inte bara att vara lättjefulla, utan också att vara skvalleraktiga och att syssla med sådant som inte kommer dem vid, allt medan de tala vad otillbörligt är.</div>
   <div class="verse"><i>14</i>Därför vill jag att unga änkor gifta sig, föda barn, förestå var och en sitt hus och inte ge någon motståndare anledning att smäda.</div>
   <div class="verse"><i>15</i>Redan har ju några vikit av och följt efter Satan.</div>
   <div class="verse"><i>16</i>Om någon troende, ska vara sig man eller kvinna, har änkor att sörja för, då ska han understödja dem utan att församlingen betungas, för att denna så ska kunna understödja rätta, värnlösa änkor.</div>
   <div class="verse"><i>17</i>Sådana äldste som är goda församlingsföreståndare ska aktas dubbel heder värda, först och främst de som arbetar med predikande och undervisning.</div>
   <div class="verse"><i>18</i>Skriften säger ju: "Du ska inte binda munnen till på oxen som tröskar", så ock: "Arbetaren är värd sin lön." --</div>
   <div class="verse"><i>19</i>Upptag inget klagomål mot någon av de äldste, om det inte styrkes av två eller tre vittnen.</div>
   <div class="verse"><i>20</i>Men begår någon en synd, så ska du inför alla förehålla honom den, så att också de andra känna fruktan.</div>
   <div class="verse"><i>21</i>Jag uppmanar dig allvarligt inför Gud och Kristus Jesus och de utvalda änglarna att iakttaga detta, utan någon förutfattad mening och utan att i något stycke förfara partiskt.</div>
   <div class="verse"><i>22</i>Förhasta dig inte med handpåläggning och gör dig inte delaktig i en annans synder. Bevara dig själv ren.</div>
   <div class="verse"><i>23</i>Drick nu inte längre bara vatten, utan använder något litet vin för din mages skull, eftersom du så ofta lider av svaghet.</div>
   <div class="verse"><i>24</i>Somliga människors synder ligga i öppen dag och komma i förväg fram till dom. Andras igen komma först efteråt fram.</div>
   <div class="verse"><i>25</i>På samma sätt pläga också goda gärningar ligga i öppen dag. När så inte är, kunna de ändå inte bli fördolda.</div>
  </div>
  <div class="chapter" id='6'><h2>Kapitel 6</h2>
   <div class="verse"><i>1</i>De som är slavar och tjäna under andra ska akta sina herrar all heder värda, så att Guds namn och läran inte bli smädade.</div>
   <div class="verse"><i>2</i>Men de som har troende herrar ska inte, för att de är deras bröder, akta dem mindre. Dessutom ska de tjäna dem så mycket villigare, just för att de är troende och kära bröder, dessa som vinnlägger sig om att göra vad som är gott. Så ska du undervisa och förmana.</div>
   <div class="verse"><i>3</i>Om någon ropar ut främmande läror och inte håller sig till sunda ord -- vår Herres, Jesus Kristus, ord -- och till den lära som hör gudsfruktan till,</div>
   <div class="verse"><i>4</i>då är han förblindad av högmod och detta fastän han inget förstår, utan är som från vettet i sitt begär efter disputerande och ordstrider, vilka vålla avund, kiv, smädelser, ondskefulla misstankar</div>
   <div class="verse"><i>5</i>och ständiga tvister mellan människor som är fördärvade i sitt sinne och har tappat bort sanningen, människor som menar att gudsfruktan är ett medel till vinning.</div>
   <div class="verse"><i>6</i>Ja, gudsfruktan i förening med förnöjsamhet är verkligen en stor vinning.</div>
   <div class="verse"><i>7</i>Vi har ju inte fört något med oss till världen, just för att vi inte kunna föra något med oss ut därifrån.</div>
   <div class="verse"><i>8</i>Har vi föda och kläder, så ska vi låta oss nöja med det.</div>
   <div class="verse"><i>9</i>Men de som vill bli rika, de råka in i frestelser och snaror och hemfalla åt många dåraktiga och skadliga begärelser, som sänker människorna ner i olycka och undergång.</div>
   <div class="verse"><i>10</i>För penningbegäret är en rot till allt ont. Somliga har låtit sig så drivas därav, att de har villats bort från tron och genom det, tillskyndat sig själva många kval.</div>
   <div class="verse"><i>11</i>Men fly sådant, du gudsmänniska och far efter rättfärdighet, gudsfruktan, tro, kärlek, tålamod, saktmod.</div>
   <div class="verse"><i>12</i>Kämpa trons goda kamp, sök att vinna det oändliga livet, vartill du har blivit kallad, du som också inför många vittnen har avlagt den goda bekännelsen.</div>
   <div class="verse"><i>13</i>Inför Gud, som ger liv åt allt och inför Kristus Jesus, som under Pontius Pilatus vittnade med den goda bekännelsen, manar jag dig</div>
   <div class="verse"><i>14</i>att, själv utan fläck och tadel, hålla vad jag har befallt, fram till vår Herres, Jesus Kristus, uppenbarelse,</div>
   <div class="verse"><i>15</i>vilken den salige, ende härskaren ska låta oss se, när tiden är inne, han som är kungarnas kung och herrarnas herre,</div>
   <div class="verse"><i>16</i>han som allena har odödlighet och bor i ett ljus dit ingen kan komma, han som ingen människa har sett eller kan se. Honom ska vara ära och oändligt välde! Amen.</div>
   <div class="verse"><i>17</i>Bjud dem som är rika i den tidsålder som nu är att inte högmodas och att inte sätta sitt hopp till ovissa rikedomar, utan till Gud, som rikligt ger oss allt till att njuta av det.</div>
   <div class="verse"><i>18</i>bjud dem att göra gott, att vara rika på goda gärningar, att vara givmilda och gärna dela med sig.</div>
   <div class="verse"><i>19</i>Låt de så lägga av åt sig skatter som kan bli en god grundval för det som kommer, så att de vinner det verkliga livet.</div>
   <div class="verse"><i>20</i>O Timoteus, bevara vad som har blivit dig betrott. Vänd dig bort från de oandliga, tomma ord och motsägelser som kommer från den falskeligen så kallade "kunskapen",</div>
   <div class="verse"><i>21</i>vilken några säger sig äga, varför de också har farit vilse i fråga om tron. Nåd ska vara med er.</div>
  </div>
 </div>
 