<div class="book"><h1>Obadja</h1>
  <div class="chapter" id='1'><h2>Kapitel 1</h2>
   <div class="verse"><i>1</i>Detta är Obadjas syn. Så säger Herren, Herren om Edom: Vi har fått ett budskap från Herren och en budbärare är utsänd bland folken: "Res er, låt oss gå till krig!"</div>
   <div class="verse"><i>2</i>Se, jag ska göra dig liten bland folken, djupt föraktad ska du bli.</div>
   <div class="verse"><i>3</i>Ditt hjärtas övermod har bedragit dig, där du sitter bland bergsklyftorna i den höga boningen och säger i ditt hjärta: "Vem kan störta ner mig till jorden?"</div>
   <div class="verse"><i>4</i>Om du än byggde ditt bo så högt uppe som örnen, ja, om det än skulle ligga mitt ibland stjärnorna, så skulle jag dock störta dig ner därifrån, säger Herren.</div>
   <div class="verse"><i>5</i>När tjuvar kommer över dig och rövare om natten, ja då är du körd. De ska stjäla så mycket de vill ha. När vinbärgare kommer över dig, sannerligen, ska de lämna kvar en liten efterskörd.</div>
   <div class="verse"><i>6</i>Hur noggrant ska Esau genomsökas, hur ska inte hans dolda skatter sökas fram!</div>
   <div class="verse"><i>7</i>Ut till gränsen ska de driva dig, alla dina bundsförvanter. Dina vänner ska svika dig och ta makten över dig. Istället för att ge dig bröd ska de lägga en snara på din väg, där du inte kan se den.</div>
   <div class="verse"><i>8</i>Sannerligen, på den dagen säger Herren: Jag ska förgöra de vise i Edom och allt förstånd på Esaus berg.</div>
   <div class="verse"><i>9</i>Dina hjältar, o Teman, ska då bli överfallna av skräck. Så ska varje man på Esaus berg utrotas och dödas.</div>
   <div class="verse"><i>10</i>Ja, för det våld du utövade mot din bror Jakob ska du skämmas och bli utrotad för alltid.</div>
   <div class="verse"><i>11</i>På den dagen då du övergav honom, på den dagen då främlingar tog hans gods och utlänningar stormade in genom hans port och lottade om Jerusalem, då var du ju också en av dem.</div>
   <div class="verse"><i>12</i>Men se inte med lust på din brors dag, på dagen han går igenom motgångar. Gläd dig inte så över Judas barn på dagen de faller. Öppna inte munnen så vidt på nödens dag.</div>
   <div class="verse"><i>13</i>Dra inte in genom mitt folks port på deras sorgens dag. Se inte hans olycka med lust, inte du heller, på hans sorgens dag. Räck inte ut din hand efter hans egendom på hans sorgens dag.</div>
   <div class="verse"><i>14</i>Ställ dig inte vid vägskälet för att misskreditera hans flyktingar och ge inte hans undsluppna till pris på en dag av nöd.</div>
   <div class="verse"><i>15</i>För Herrens dag är nära för alla hedna folk. Som du har gjort, ska man också göra mot dig. Dina gärningar ska komma tillbaka över ditt eget huvud.</div>
   <div class="verse"><i>16</i>Ja, som ni har druckit på mitt heliga berg, så ska också alla hednafolk få dricka för alltid. De ska få dricka kalken i botten och bli som om de inte hade funnits.</div>
   <div class="verse"><i>17</i>Men på Sions berg ska det finnas en räddad skara och det ska vara en helig plats. Jakobs hus ska igen få bestämma över sina besittningar.</div>
   <div class="verse"><i>18</i>Då ska Jakobs hus bli en eld och Josefs hus en låga, och Esaus hus ska bli som strå. De ska antända det och förtära det, och ingen ska slippa undan Esaus hus. För så har Herren talat.</div>
   <div class="verse"><i>19</i>Sydlandets folk ska ta Esaus berg i egendom och Låglandets folk ska ta filistéernas land. Ja, också Efraims mark ska man ta i egendom, och även Samariens mark. Benjamin ska ta Gilead.</div>
   <div class="verse"><i>20</i>De bortförda av Israels barns här, de som bor i Kanaan ända fram till Sarefat, men också de bortförda från Jerusalem, de som lever i Sefarad, ska ta Sydlandets städer i besittning.</div>
   <div class="verse"><i>21</i>Frälsaren ska dra upp på Sions berg för att döma Esaus berg. Så ska riket vara Herrens.</div>
  </div>
 </div>
 